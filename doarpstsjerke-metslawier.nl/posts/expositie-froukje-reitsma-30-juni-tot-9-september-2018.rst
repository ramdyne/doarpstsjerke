.. title: Expositie Froukje Reitsma 30 juni tot 9 september 2018
.. slug:  expositie-froukje-reitsma-30-juni-tot-9-september-2018 
.. date: 2018-06-30 13:30:00 UTC+02:00
.. tags: expositie,tekeningen,viltobjecten,fotografie
.. category: agenda
.. link: 
.. description: 
.. type: text

In deze zomerperiode toont Mienskipshûs Metslawier werken van Froukje Reitsma,
Fries om Utens. De kunstenaar Froukje Reitsma (Dokkum, 1969) is opgegroeid in de
Dongeradelen. In Anjum ging ze al jong richting de oude en nieuwe zeedijk op
ontdekkingstocht. Zij woont en werkt nu in Twente met bos en heuvelachtige natuur
op de grens met Duitsland. Nog steeds voelt zij zich verbonden met het
Waddengebied van haar geboortegrond. Net als de zee opkomt en de ganzen
trekken naar het Wad en Lauwersmeergebied komt ze regelmatig terug om samen
met haar hond te wandelen en zich te verwonderen.

.. image:: /galleries/agenda/foto%20media.jpg
    :alt: Illustratie uit It Grutte Foarlesboek
    :width: 300 px
    :align: center

Haar werk voor deze expositie bestaat uit tekeningen, viltobjecten en fotografie. "Ik
heb een voorliefde voor boeken/boekvormen, illustratie/animatie en kinderboeken. Ik
werk graag in projectvorm. Heel langzame processen waarin grote hoeveelheden
werk ontstaan. Het lijkt te groeien als een organisme, alles lijkt met elkaar verweven.
Tot er orde moet komen, dan schift ik en "snoei" zolang tot het materiaal dat overblijft
zijn plek vindt. En samen een boek vormt of een serie werk. In ieder geval een
eindpunt. Eén werk is eigenlijk nooit een echt werk. Dat waar het om gaat, of de
kracht ervan uitmaakt, speelt zich tussen de onderlinge werken af. Ik houd veel van
dit ontstaansproces, er is altijd ontwikkeling. Aan de basis ervan ligt het tekenen, het
kan altijd, het is mijn baken en een filter op de wereld."

Illustraties van Froukje zijn gepubliceerd in "It Grutte Foarlesboek" uitgegeven in
oktober 2013. Ook heeft zij een aantal boeken in eigen beheer geschreven en
vormgegeven met illustratie en fotografie. De boeken zullen in te zien zijn tijdens de
expositie.

